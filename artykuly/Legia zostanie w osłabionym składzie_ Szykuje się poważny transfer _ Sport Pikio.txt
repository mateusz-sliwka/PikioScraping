Legia Warszawa szykuje kadrową rewolucję. Najprawdopodobniej klub z Łazienkowskiej opuści jeden z najważniejszych graczy. Piłkarz wiązany jest z transferem do zagranicznej ligi. Legia Warszawa po rozczarowującym sezonie w tegorocznej Lotto Ekstraklasie i po dotkliwej porażce w walce o mistrzostwo z Piastem Gliwice, szykuje kadrowe zmiany. Klub z Łazienkowskiej może czekać znaczne osłabienie, bo aż dziesięciu piłkarzom kończą się kontrakty. Jak donoszą media sportowe, skład Legionistów ma opuścić grający na pozycji pomocnika Michał Kucharczyk. Legia w osłabionym składzie? Szykuje się poważny transfer Legia Warszawa, która jest jednym z najbardziej utytułowanych polskich klubów piłkarskich, zmaga się z kryzysem. Mimo że Legioniści są tegorocznymi wicemistrzami kraju, kibice nie są zadowoleni z takiego wyniku i nie ukrywają rozczarowania związanego z grą swoich piłkarzy. Być może rozwiązaniem tego problemu będzie rewolucja kadrowa, która ma nastąpić przed rozpoczęciem kolejnego sezonu Lotto Ekstraklasy. Póki co, kryzys Legii pogłębia informacja o transferze Michała Kucharczyka, który ma opuścić klub przy Łazienkowskiej. Kucharczyk, grający na pozycji skrzydłowego, zanotował 349 występów w barwach warszawskiego klubu. Jest dziewięciokrotnym reprezentantem Polski. W minionym sezonie brał udział w 38 spotkaniach we wszystkich rozgrywkach, strzelił 7 goli i asystował aż 6 razy. Statystyki udowadniają, że jest to zawodnik bardzo cenny dla Legii, bez którego walka o mistrzostwo w kolejnym sezonie może być bardzo trudna. Michał Kucharczyk miałby opuścić Legię i zostać zawodnikiem tureckiego Kayserisporu. Jak donosi portal FutbolTurkiye, transfer Polaka do ligi tureckiej jest już pewny. Piłkarz musi jeszcze tylko pozytywnie przejść testy medyczne. Legia Warszawa nie wzbogaci się na tym transferze, co wynika z tego, że obecna umowa Kucharczyka wygasa na początku lipca. Turecki Kayserispor, który zajął w tym sezonie 11 pozycję w tabeli ligowej, pozyska więc polskiego piłkarza za darmo. Legia Warszawa powinna się już zastanawiać jak zastąpić skrzydłowego, a co ważniejsze jak powalczyć w kolejnym sezonie o zwycięstwo w Lotto Ekstraklasie. Bez odpowiednich transferów i planów taktycznych może być bardzo ciężko. Kibice będą oczekiwali poprawy po rozczarowującej ostatniej kampanii warszawskiego klubu. Źródło: Sport PL