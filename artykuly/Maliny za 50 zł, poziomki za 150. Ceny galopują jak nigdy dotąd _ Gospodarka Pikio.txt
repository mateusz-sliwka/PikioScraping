Maliny, poziomki, truskawki... Ceny owoców rosną w zastraszającym tempie. Najgorsze, że to nie koniec, mogą powędrować w górę jeszcze bardziej! Maliny czy poziomki wkrótce mogą nie być dostępne dla każdego Polaka. Ich cena mocno skacze do góry. Czy nadchodzą czasy, w których jedzenie owoców będzie rarytasem? Jak zauważyła jedna z użytkowniczek Twittera, podczas zwyczajowych zakupów na bazarku musi coraz głębiej sięgać do portfela. Za kilogram poziomek musiała zapłacić aż 150 zł. Koszt kilograma truskawek to przystępne 15 zł, malin - 50 zł, a czereśni - aż 70. Nie lepiej jest z warzywami. Tu także ceny rosną - kilo bobu to wydatek 100 zł, cebula jest już trzykrotnie droższa niż rok temu. Skąd takie różnice? Maliny drożeją, bo jest na nie popyt Według rolników gwałtowny wzrost cen łatwo wytłumaczyć wzrostem popytu i spadkiem podaży. Dodatkowym czynnikiem wpływającym na koszty jest pogoda. Ta nie rozpieszczała producentów warzyw i owoców. W ubiegłym roku zmagali się z suszą, teraz Polskę nawiedzają gwałtowne ulewy. Wygląda na to, że do wysokich cen musimy się przyzwyczaić. Sumy żądane przez sprzedawców na bazarach będą zmieniać się raczej w stronę niekorzystną dla kupujących. W rozmowie z portalem dziennik.pl, analitycy Credit Agricole i PKO Banku Polskiego wyjaśniają, co jest główna przyczyną podwyżek cen w drugim kwartale 2019 roku. Ich zdaniem są to wyczerpujące się zapasy zeszłoroczne oraz niska konkurencja ze strony warzyw tegorocznych. Winowajcą jest też ubiegłoroczna susza, przez którą produkcja warzyw na rynku krajowym spadła o 10 procent.– Wysoki poziom cen utrzyma się prawdopodobnie do połowy 2019, czyli do momentu pojawienia się większej podaży warzyw z nowych zbiorów. Późniejsze wysiewy warzyw gruntowych z uwagi na przesuszenie gleby, mogą oddalić w czasie oczekiwane obniżki – tłumaczył portalowi dziennik.pl Mariusz Dziwulski, analityk PKO BP. – Zakładając jednak plony na poziomie średniej wieloletniej, należy spodziewać się głębszego spadku cen warzyw jesienią 2019 r. – dodał. Wygląda więc na to, że podczas tegorocznego lata musimy uzbroić się w cierpliwość... i grubsze portfele. Oczywiście, jeśli nadal chcemy jeść świeże owoce i warzywa. Na spadek cen poczekamy przynajmniej do jesieni. Źródło: Innpoland