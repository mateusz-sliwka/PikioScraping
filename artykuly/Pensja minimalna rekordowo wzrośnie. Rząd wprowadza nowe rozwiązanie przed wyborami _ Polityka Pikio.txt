Pensja minimalna może wzrosnąć nawet o blisko 300 złotych. To propozycje związków zawodowych i organizacji pracodawców. Jednak wydaje się, że w roku wyborczym także rząd będzie wyjątkowo hojny. Pensja minimalna to gorący temat przed każdymi wyborami. Tą kartą chętnie grają politycy, liczący, że obietnica wyższych zarobków skusi Polaków do oddawania na nich głosów. Obecny rząd ogólnie słynie z hojności, więc nie mógł odmówić sobie pewnych obietnic dotyczących podwyżki minimalnego wynagrodzenia. Pensja minimalna po wyborach wzrośnie. Ile będzie wynosić? O tym, że pensja minimalna stanie się wyższa, informuje "Dziennik Gazeta Prawna". Związki zawodowe i organizacje pracodawców ustaliły, że w przyszłym roku minimalne wynagrodzenie powinno wzrosnąć od 137 do 270 zł. Pensje w budżetówce zaś od 6,1 do 15 procent. Ile więc będzie wynosić pensja minimalna w założeniu związkowców? Od 1 stycznia 2020 do kieszeni pracujących Polaków powinno trafiać przynajmniej 2520 zł - to wynagrodzenie wyższe o 12 procent od obecnego. Kwota ta to ok. 48 procent prognozowanego przeciętnego wynagrodzenia. To wzrost o 3 proc. - obecnie pensja minimalna wynosi 45,4 proc. średniej krajowej. Być może częste w ostatnim czasie strajki różnych grup zawodowych wpłynęły na wniosek związkowców o sporą podwyżkę w budżetówce. Tu pensja miałaby wzrosnąć minimum o 15 procent. Przedstawiciele pracodawców uważają, że podwyżka ta powinna wynieść 6,1 proc.Ruch po stronie rządu. Jak duże będą podwyżki? Ustalenia związków i pracodawców zostały przedstawione stronie rządowej i to teraz do niej należy kolejny ruch. Fakt, że mamy do czynienia z rokiem wyborczym pozwala sądzić, że politycy nie będą skąpić na podwyżki a ich oferta będzie hojna. Te przypuszczenia potwierdzają informacje "Dziennika Gazety Prawnej". Pensja minimalna ma wynieść od 2450 zł do nawet 2500 zł. Ostateczną kwotę poznamy 15 czerwca. To wtedy rząd ma przedstawić swoją decyzję. Minister rodziny, pracy i polityki społecznej Elżbieta Rafalska zapowiadała już, że jej resort dąży do tego, by pensja minimalna nie spadła poniżej poziomu 47 procent średniego wynagrodzenia. To też sugeruje, że podwyżki będą większe niż tylko kwota gwarantowana przez przepisy. Gdyby jednak oprzeć się na ustawie, podstawowe wynagrodzenie wyniosłoby w 2020 roku 2345,59 zł brutto. Źródło: Innpoland