Selfie to najpopularniejsza obecnie forma fotografii. Zdjęcia robione sobie samym rozpowszechniły się wraz z rozwojem social mediów. Użytkownicy wiedzą, że dobre selfie zaowocuje dużą ilością lajków, komentarzy i ogólnie - popularnością. Niestety, wykonywanie tego zdjęcia skończyło się tragicznie. Selfie idealne - do tego dąży większość użytkowników social mediów. Robią sobie zdjęcia, by pochwalić się wizytą w ciekawym miejscu, spotkaniem z idolem czy po prostu nową fryzurą. Chęć zaimponowania znajomym i obserwatorom jest ogromna. Niestety, czasem to bezrefleksyjne dążenie do perfekcyjnego ujęcia prowadzi do tragedii. W Stanach Zjednoczonych zmarła niedawno 21-letnia Michelle Casey. Powodem śmierci była chęć zrobienia sobie zdjęcia w wyjątkowo niebezpiecznym miejscu. Efektem nieostrożności był upadek z dużej wysokości. Selfie zbiera żniwo. Przypadków śmierci jest więcej Do tragicznego wypadku doszło w USA, w stanie Oregon. Jak informuje stacja CNN, Michelle Casey robiła sobie selfie na punkcie widokowym na zboczu góry Neahkahnie nad Oceanem Spokojnym. Skupiona na szukaniu idealnego ujęcia, dziewczyna poślizgnęła się i spadła z wysokości 30 metrów na rosnące poniżej drzewa. Natychmiast przystąpiono do skomplikowanej akcji ratunkowej. Dziewczynę udało się wyciągnąć za pomocą lin, jednak wskutek upadku doznała bardzo poważnych obrażeń. Od razu odwieziono ją do szpitala. Tam niestety zmarła, pomimo prób reanimacji.Przykra historia Michelle nie jest niestety jedynym przypadkiem, w którym selfie jest przyczyną śmiertelnego wypadku. Jak obliczyli badacze z New Delhi, w ostatnich latach było kilkaset takich zdarzeń! Najwięcej z nich odnotowuje się w Indiach, Rosji, Stanach Zjednoczonych i Pakistanie. Podejmowane są próby zapobiegania śmiertelnym wypadkom. W parku narodowym w Indonezji znajdziemy specjalne strefy do robienia selfie. Coraz więcej jest też na świecie miejsc, w których pstrykanie sobie zdjęć jest zakazane. Jeśli ktoś złamie taki zakaz w australijskim Królewskim Parku Narodowym, może liczyć się z karą w wysokości 300 dolarów. Wśród osób zmarłych przez nieostrożność przy robieniu sobie selfie dominują mężczyźni. To aż ponad 70 procent wszystkich przypadków. Jeśli chodzi o wiek ofiar, to ta statystyka nie dziwi. Ponad 50 procent zmarłych to osoby w wieku od 20 do 29 lat. Najczęściej dochodziło do zgonów przez utonięcie, w wypadkach na drogach i - tak jak w przypadku Michelle - przez upadki z dużych wysokości. Warto mieć te statystyki w pamięci, gdy będziemy sięgać po telefon, by pstryknąć sobie kolejną fotkę. Źródło: Interia, Spidersweb