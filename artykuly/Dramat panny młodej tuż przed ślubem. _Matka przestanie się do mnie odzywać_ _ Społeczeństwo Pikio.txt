Ślub powinien być najpiękniejszym dniem w życiu. Czasem rodzina stawia warunki, które ciężko spełnić. Czy szantaż jest dobrym rozwiązaniem? Wiele panien młodych marzy o pięknej białej sukni i drodze do ołtarza, gdzie czeka narzeczony. Nie wszystkie jednak chcą takiego ślubu. Coraz więcej par rezygnuje z przyjęcia sakramentu w kościele i decyduje się na zawarcie związku małżeńskiego w urzędzie stanu cywilnego. Jednak co zrobić w sytuacji, gdy rodzina naciska na ślub kościelny? - Matka przestanie się do mnie odzywać, a dziadkowie dostaną zawału, gdy dowiedzą się, że Sakramentu nie będzie - żali się Anna. Nie jest jedyna z takim problemem. Kamila od razu po zaręczynach zaczęła planować ślub i wesele. Jest niepraktykującą katoliczką, a jej narzeczony ateistą. Oczywistym było, że ślub wezmą w urzędzie. Jednak nie dla ich rodzin. - Gdy dziadek mojego męża dowiedział się, że nie weźmiemy ślubu kościelnego, zbladł. To był dla niego cios. Zalany łzami zaczął prosić, żebyśmy zmienili zdanie. Mówił: "Ale ja wam dołożę do całej ceremonii. Przemyślcie to!" - wspomina Kamila. Do mężczyzny nie docierały argumenty o ateizmie wnuka, płakał i błagał, by to jeszcze przemyśleli. Nie zmienili jednak zdania, chociaż łzy w oczach dziadka chwytały za serce. Ustalili datę ślubu i poinformowali rodzinę. Dziadek odmówił przyjścia, protestując przeciw decyzji pary. Dopiero długie rozmowy z rodziną i ich namowy poskutkowały jego pojawieniem się na ceremonii. - Nie wiem, czy nie lepiej byłoby, gdyby jednak został w domu. Cała rodzina zajmowała się naburmuszonym dziadkiem, który nawet nie złożył nam życzeń. A gdy wyszliśmy z urzędu stanu cywilnego i wszyscy zaczęli bić brawo, nachylił się do moich rodziców i powiedział: "I po co to wszystko? Ta ceremonia i tak nic bez Boga nie znaczy". Było mi strasznie przykro, że ten dzień nie był tak piękny, jak bym chciała - opowiada dziewczyna. Ślub kościelny w zamian za kuchnię Nie wszystkie pary mają w sobie tyle pewności siebie i samozaparcia. Monika wraz z narzeczonym również planowała ślub cywilny. Jej babcia stanowczo zaprotestowała. Jako wierząca i praktykująca katoliczka nie wyobrażała sobie ślubu wnuczki inaczej, niż w kościele. Na początku próbowała ich przekonać, później uciekła się do przekupstwa. - Właśnie kupiliśmy mieszkanie, które wymagało gruntownego remontu. Byliśmy spłukani i ona doskonale o tym wiedziała. Powiedziała, że jeśli weźmiemy ślub kościelny, da nam 5 tys., jeśli nie - z prezentu nici - wspomina Monika. Po naradzie z partnerem, przystała na propozycję babci. Ceremonia w kościele obyła się zwyczajnie, bez zbędnych ceregieli. Młoda para cieszyła się z chwil spędzonych z rodziną, jednak nie przeżyła tego na poziomie duchowym. Był to po prostu ślub, sakrament nie miał dla nich znaczenia. Za pieniądze od babci wyremontowali kuchnię, a gdy Monikę nachodzą wyrzuty sumienia, patrzy na te wszystkie nowe rzeczy, żal znika."Wesela nie sfinansujemy!" Anna i jej mąż są wierzący, ale nie chcieli brać ślubu kościelnego ze względu na samą instytucję Kościoła i zastrzeżenia jakie do niej mają. Cała jej rodzina jest bardzo religijna, więc bała się, że matka przestanie się do niej odzywać, a dziadkowie dostana zawału. Na ich decyzję najbliżsi zareagowali stanowczo: "taka forma zawarcia związku nie jest zgodna z ich przekonaniami", więc nie dołożą ani złotówki do wesela. Spełnili oczekiwania rodziny i wzięli ślub w kościele. Dziś Anna wspomina ten dzień jako jeden z najsmutniejszych, a nie najpiękniejszych w życiu. Żałuje, że ugięli się pod presją rodziców - nie powinniśmy zgadzać się na udział w czymś, co nie było zgodne z naszą wizją - kwituje. Decyzja o zawarciu związku małżeńskiego powinna należeć wyłącznie do narzeczonych. Niestety, rodzina często wywiera presję i nie pozwala młodym na samodzielne decyzje. Źródło: kobieta.wp.pl