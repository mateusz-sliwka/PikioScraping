Komunia w tych czasach to wydatek, który nie mieści się w głowach starszych pokoleń. Prezenty za grube tysiące często wykluczają chcących uczestniczyć w tym wydarzeniu - po prostu ich na to nie stać. Komunia kiedyś kojarzyła się z sakramentem, zegarkiem, medalikiem i rowerem. Dziś oznacza raczej strojne suknie, limuzyny, drogie restauracje, a w kopercie minimum kilkaset złotych. Czasy zmieniły się nie do poznania, a niektórzy biorą kredyty, pożyczki i odmawiają sobie od ust, byle w tym dniu pokazać się z jak najlepszej strony. Okazuje się jednak, że wiele osób buntuje się przeciwko takiej formie wydarzenia. Komunia to dla chrzestnego wydatek minimum tysiąca złotych Komunia to poważny problem dla rodziców chrzestnych i nie tylko. Oczekuje się od nich zazwyczaj pokaźnej sumy w kopercie lub bardzo drogiego prezentu. Martyna z powodu swoich zarobków musiała zrezygnować z uczestniczenia w komunii swojego chrześniaka. Mimo, że pracuje i stara się zawsze coś odłożyć, to zwyczajnie nie stać jej na udział w przyjęciu. 25-latka podjęła niedawno pierwszą poważną pracę. Jest wycieńczona szybkim trybem życia i zbierała na krótki wyjazd do Hiszpanii. Zapomniała, że po drodze czeka ją jeszcze komunia. Ostatecznie wymigała się tym, że nie dostanie wolnego w pracy. - Nie stać mnie na to, aby dać Patrykowi prezent, a później pojechać na wakacje. Jestem jego chrzestną, więc wypadałoby dać z tysiąc złotych. To dla mnie za dużo. Myślałam nawet przez chwilę, żeby zrezygnować z wakacji, ale naprawdę bardzo potrzebuję odpocząć i nabrać siły do pracy. Tak dawno nigdzie nie byłam. W dzisiejszych czasach komunie to lekka przesada. Ja dostawałam drobne podarunki, a nie prezenty za kilkaset złotych - tłumaczyła dziewczyna. Koszt całkowitego udziału w komunii może wynieść nawet 1500 złotych Dorota również została zaproszona na komunię. Nie jest matką chrzestną, na brak pieniędzy nie narzeka i uważa, że 200-300 złotych w zupełności by wystarczyło. Gdy podliczyła wszystkie wydatki odnośnie wyjazdu na imprezę, włosy na głowie stanęły jej dęba.Koszt paliwa to w jej przypadku 500 złotych. Dorota mieszka w Warszawie, a komunia odbywa się w Szczecinie. Pozostaje jeszcze kwestia kupna sukienki, butów, ubranka dla dziecka i wyszykowanie męża. Koszta oszacowała na 1500 złotych. Również zrezygnowała z udziału w komunii - kuzynkę i tak widzi 2 razy w roku i nie ma dla niej sensu wydawać tyle pieniędzy w jeden dzień. - Nie oszukujmy się, ale wolę przeznaczyć te pieniądze na coś innego niż siedzenie w kościele i obiad z rodziną. Od dawna planowałam remont łazienki, więc dodatkowy grosz zawsze się przyda - argumentuje Dorota. Źródło: Wirtualna Polska