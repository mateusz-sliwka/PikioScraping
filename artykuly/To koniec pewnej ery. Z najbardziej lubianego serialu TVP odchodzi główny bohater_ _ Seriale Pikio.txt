"Ojciec Mateusz" zmieni się nie do poznania? Nie jest to wykluczone, biorąc pod uwagę szokujące zakończenie jednego z przyszłych odcinków. Czego mogą spodziewać się fani? "Ojciec Mateusz" to jeden z najpopularniejszych seriali emitowanych przez TVP, trzykrotny laureat Telekamery. Tytułowy bohater, grany przez Artura Żmijewskiego ksiądz, rozwiązuje w Sandomierzu kryminalne zagadki od 2008 roku. Czy po 11 latach przyszedł czas na zmianę? Skąd wzięły się plotki o odejściu z serialu popularnego aktora, znanego m.in. z roli w "Na dobre i na złe"? Ma to ścisły związek z fabułą 11 odcinka bieżącego sezonu. Jakie wydarzenia zobaczymy na ekranie? "Ojciec Mateusz" zastąpiony innym księdzem. Czas na wielkie zmiany? Głównym wątkiem odcinka będzie brutalne morderstwo. Do spowiedzi do księdza Mateusza Żmigrodzkiego przyjdzie niejaki Edward Bogusz, pseudonim Perkoz. Mężczyzna skończył właśnie odsiadkę w więzieniu. Podczas sakramentu pojednania wyzna Mateuszowi swoją straszną tajemnicę. Przed kilkoma laty zabił swojego sąsiada i zakopał w lesie jego zwłoki. Wkrótce na policję przyjdzie donos z informacjami o morderstwie. Podejrzenie spadnie na ks. Żmigrodzkiego, którego biskup wprost oskarży o złamanie tajemnicy spowiedzi. Jest to w Kościele rzecz niewybaczalna, grożąca ekskomuniką. Mateuszowi grozić będzie więc surowa kara. Na plebanii pojawi się nowy kapłan, mający zastąpić skompromitowanego księdza. Oczywiście ks. Żmigrodzki będzie starał się dowieść swojej niewinności i rozpocznie własne śledztwo. Fabuła brzmi intrygująco. Co ciekawe, motyw tajemnicy spowiedzi w historii kryminalnej został wykorzystany przez samego Alfreda Hitchcocka w filmie "Wyznaję" z 1953 roku.Opis fabuły może mocno niepokoić fanów, którzy przywiązali się do postaci księdza Mateusza Żmigrodzkiego i nie wyobrażają sobie ulubionego serialu bez tej postaci. Czy to twórcy zdecydowali, że czas odświeżyć formułę serialu? Może sam Artur Żmijewski uznał, że za długo wciela się w tę rolę i potrzebuje zmian? Takie pytania zadają sobie widzowie, odkąd usłyszeli niepokojące plotki. Jednak okazuje się, że mogą spać spokojnie! W serialu nic się nie zmienia, ojciec Mateusz zostaje w Sandomierzu. Obecnie trwają zdjęcia do nowego sezonu serialu i Artur Żmijewski obecny jest na planie. "Ojciec Mateusz" jest emitowany na TVP 1 w czwartek 30 maja o 20:35. Źródło: Super Express