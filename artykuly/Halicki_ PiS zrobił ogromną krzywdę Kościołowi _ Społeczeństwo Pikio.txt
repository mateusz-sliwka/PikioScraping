Kościół padł ofiarą polityki Prawa i Sprawiedliwości. Tak przynajmniej twierdzi Andrzej Halicki, polityk Koalicji Europejskiej. W ostatnim wywiadzie kandydat do Parlamentu Europejskiego wypowiedział się na temat filmu Sekielskich, ataków na kościół i łączenia polityki z religią. Kościół znalazł się ostatnio pod ostrzałem z powodu filmu braci Sekielskich "Tylko nie mów nikomu" który miał wyjawić skandale pedofilskie wśród kleru. Film w tydzień zebrał ponad 20 milionów wyświetleń i rozpoczął ogromną dyskusję w mediach na temat nie tylko pedofilii, ale i roli Kościoła w państwie. Media właściwie nie odpuszczają tematu przy rozmowie z każdym politykiem. Na pytania na temat filmu i jego społecznych efektów odpowiedzieć musiał również w wywiadzie z "Interią" Andrzej Halicki, kandydat w eurowyborach z ramienia Koalicji Europejskiej. Kościół skrzywdzony przez partię rządzącą? Halicki komentuje Polityk Koalicji Europejskiej nie ma najmniejszym wątpliwości, że społeczną i medialną dyskusję wywołał film Sekielskich. Zaznacza jednak, że zrzucenie całej winy na instytucję Kościoła jest niewłaściwe - bo winę ponoszą nie tylko kościelni hierarchowie, ale i państwo razem z rządem. - Politycy PiS swoimi wypowiedziami i zachowaniem zrobili wielką krzywdę Kościołowi, wciągając go do polityki tak bezpośrednio, jak to zrobiono. Dzieląc bardzo wyraźnie społeczeństwo. Kościół już za to zapłacił dużą cenę, a może zapłacić jeszcze większą, jeżeli sam nie podejmie bardzo mocno tego wyzwania i wykorzysta tę sytuacją do samooczyszczenia - przyznaje Halicki. Polityk Koalicji Europejskiej uważa, że Prawo i Sprawiedliwość wykorzystuje Kościół jako instrument do prowadzenia kampanii wyborczej i broń do walki politycznej. Jako problem wskazał to, że w społeczeństwie pojawił się podział na ludzi przychylnych kościołowi i jemu przeciwnych. Bliskie relacje państwa z kościołem. Halicki wymienia grzechy PiS - Ostatnie lata to sojusz ołtarza z tronem, bardzo mocno przypieczętowany retoryką polityków PiS, którzy uczynili z tego swoją sztandarową receptę [...] Marszałek Marek Kuchciński na samym początku swojej kadencji podkreślił, że jeszcze nigdy nie było takiego sojuszu władzy z kościołem - stwierdził w wywiadzie Halicki.Członek Koalicji Obywatelskiej krytykuje również partię rządzącą za wyraźny sojusz z Tadeuszem Rydzykiem, którego współpracownicy i zwolennicy mają wysoką pozycję w szeregach rządu. Według Halickiego państwo polskie w koncepcji partii rządzącej jest w założeniach narodowe i katolickie. Nie wszystkim się to podoba: - "Kto podniesie rękę na Kościół, podnosi rękę na państwo" - to znany wszystkim cytat Jarosława Kaczyńskiego. To nie jest jedyna tego rodzaju wypowiedź w środowisku PiS - krytykuje polityk. Andrzej Halicki stwierdził, że premiera filmu Sekielskich zmieniła myślenie wielu Polaków. Cieszy go szybka i stanowcza reakcja polskiego prymasa, który zdecydowanie potępił księży-pedofili. Jak jednak zaznaczył, państwo również musi zaangażować się w walkę z pedofilią i nie może tego zostawić Kościołowi jako "wewnętrzny problem" do rozwiązania. Źródło: Interia