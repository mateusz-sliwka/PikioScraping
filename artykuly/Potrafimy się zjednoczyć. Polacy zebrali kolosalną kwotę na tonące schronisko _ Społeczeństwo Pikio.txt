Schronisko "Czekadełko" potrzebowało natychmiastowej pomocy. Zwierzęta, które miały bezpieczny kąt w tym przybytku, nagle znalazły się w szalenie groźnej sytuacji. Przez ulewne deszcze i zerwanie wału przeciwpowodziowego doszło do sytuacji dramatycznej, kiedy schronisko stanęło pod wodą. Szybko wystosowano apel o pomoc. Okazało się, że nie trzeba było długo czekać na odpowiedź dobrych ludzi. Schronisko "Czekadełko" w Wadowicach Dolnych nieopodal Mielca potrzebowało natychmiastowej pomocy. Przybytek, w którym mieściło się sporo zwierząt, szczególnie psów, znalazł się pod wodą. Do sytuacji doszło po godzinie 10:00 w środę, kiedy to zerwany wał przeciwpowodziowy nagle doprowadził do tego, że do schroniska nie można było dostać się inaczej, jak jedynie łódką. Magazyn z karmą kompletnie zalało, pracownicy schroniska wypuścili psy z kojców i zabrali się za ratowanie tego, co jeszcze nie zostało pochłonięte przez wodę. Przed południem w środę Agata Włoch z "Czekadełka" zamieściła na Facebooku emocjonalny wpis. - Przerwało wał, woda zalewa schronisko, nasze psy mogą utonąć. Pilnie potrzebna łódź lub motorówka, aby móc wydostać psy z zalanego terenu. Pilnie potrzeba domów tymczasowych dla 44 psów, nawet buda z łańcuchem, byle byłyby na terenie niezalewowym. Nie mamy karmy, nie mamy nic, chcemy zawalczyć o życie naszych psów. Nie mamy transportu. Błagam pomóżcie - napisała Włoch. Odpowiedź ludzi natychmiastowa Szybko okazało się, że słowa Agaty Włoch nie pozostały bez echa. Po jej wpisie zalała ją fala telefonów od różnych osób. Na miejscu, w schronisku "Czekadełko", stawiło się sporo chętnych do udzielenia bezinteresownej pomocy. Przyjechali ludzie z Mielca, Krakowa, Rzeszowa, Sandomierza. Znalazła się nawet łódka, którą przywiózł jeden z chętnych do pomocy. Udało się przetransportować psy do tymczasowych rodzin zastępczych. Uruchomiono także zbiórkę pieniędzy, które mają pomóc w odbudowie tego, co zniszczyła woda. Szybko okazało się, że ludzie śpieszą z pomocą nie tylko bezpośrednio, ale i przez internet. W ciągu 1,5 godziny zebrano docelowe 50 tys. złotych, w ciągu 24 godzin po uruchomieniu zbiórki pieniędzy było już 400 tys. złotych. - Płaczemy ze wzruszenia. Ludzie czekają w długiej kolejce, aby zapewnić pieskom ciepły kąt. Mieszkańcy, wędkarze, rybacy, strażacy - wszyscy z wielkim zaangażowaniem ewakuują naszych mniejszych braci. To piękne świadectwo nas - ludzi. Brakuje nam słów, łzy same spływają po policzkach. Po prostu Wam dziękujemy, za wszystko! - podsumowała we wpisie na Facebooku Włoch.Niektóre znalazły nowy dom Jednak bezinteresowna pomoc ludzi na miejscu oraz ogromna ilość przekazanych pieniędzy to nie wszystko. Okazuje się, że część zwierzaków, która trafiła w ręce rodzin zastępczych, zostanie z nimi na dobre. W ten sposób dom znalazło kilka psów. Jak się więc okazuje, Polacy potrafią się zjednoczyć w potrzebie, a okazana schronisku i psom pomoc tylko udowadnia, że nie brak wśród nas ludzi z wielkimi sercami. źródło: Gazeta Wyborcza