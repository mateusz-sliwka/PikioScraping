Mateusz Morawiecki to polityk zapracowany. Teraz, w obliczu trudnej sytuacji pogodowej, premier odwiedził zagrożone tereny. Media zwróciły uwagę na pewną nieprawdziwą wypowiedź, której dokonał po wizytacji. Mateusz Morawiecki przybył do Małopolski w związku z anomaliami pogodowymi, jakie nawiedzają tę część kraju. Ulewne deszcze tworzą zagrożenie podtopieniami i powodzią. Zorganizowano już nawet sztab kryzysowy, który zebrał się w Krakowie. W jego skład, prócz premiera, weszli: wicepremier Beata Szydło, minister infrastruktury Andrzej Adamczyk, szef MSWiA Joachim Brudziński i Piotr Ćwik, wojewoda małopolski. Premier wizytował zagrożone tereny i przyznał, że sytuacja jest poważna. Zapewniał przy tym, że rządzący nie zostawią mieszkańców bez pomocy. Sytuację w rejonie Podbeskidzia, która jest wyjątkowo trudna, ma monitorować osobiście sam Brudziński. Mateusz Morawiecki podziękował także służbom - m.in. straży pożarnej i wojsku za sprawne działanie. Zauważył, że również mieszkańcy są bardzo pomocni wobec siebie. W całej tej sytuacji media zwróciły jednak uwagę na kilka niepozornych, zdawałoby się, słów, które premier napisał na Twitterze. Mateusz Morawiecki zapomina o unijnym finansowaniu? Morawiecki podzielił się swoimi wnioskami z wizytacji na swoim oficjalnym koncie na Twitterze: - Na stopniu wodnym Kościuszko w gminie Liszki koło Krakowa postępujące wezbranie wód Wisły o 2-3 metry, a prognozy opadów są niepokojące - zagrożenie będzie jeszcze wzrastało. Urządzenia hydrotechniczne pracują na pełnych obrotach, a stan wód jest stale monitorowany. (...) Dzięki zbiornikowi retencyjnemu Bieżanów na rzece Serafa mieszkańcy Starego Bieżanowa w Krakowie mogą czuć się bezpieczniej. Zbiornik - wybudowany w pełni ze środków krajowych - szczególnie w tym roku uchronił tereny, które wcześniej były wielokrotnie zalewane - czytamy w postach Mateusza Morawieckiego.Kontrowersje wywołał fragment o zbiorniku, który, wbrew słowom premiera, wcale nie został wybudowany wyłącznie ze środków pochodzących z budżetu państwa. Projekt był finansowany z pieniędzy unijnych. Ta pomyłka Mateusza Morawieckiego spotkała się z błyskawiczną reakcją: - Wybudowany za rządów PO-PSL, w dużej mierze ze środków unijnych - pisze Jakub Dudek z Młodych Demokratów. - Premier, a kłamie. Wstyd - dodaje Agnieszka Pomaska. Na potwierdzenie swoich słów publikują szczegółowe dane dotyczące budowy. Okazuje się, że całkowita wartość projektu wynosiła ponad 23 mln zł, z czego aż blisko 19 mln pochodziło ze środków unijnych. 80% dofinansowania? Nie wiadomo, skąd Mateusz Morawiecki czerpał swoje informacje, lecz trudno to określić "budową w pełni ze środków krajowych". Źródło: Polityczek