Powódź może przeszkodzić w wyborach do Europarlamentu. Jeżeli nie ustaną deszcze, możliwe, że niektóre lokale wyborcze zostaną przeniesione w inne, bezpieczniejsze miejsca. Gminy są gotowe na szybkie reakcje. Powódź staje się coraz bardziej realnym zagrożeniem. Wszystko w związku z szalejącymi od pewnego czasu w południowej Polsce ulewami i burzami. Sytuacja pogodowa w kraju rodzi uzasadnioną obawę, czy uda się bez problemu przeprowadzić jutrzejsze wybory do Parlamentu Europejskiego. Na pytania w tej sprawie odpowiedziało Krajowe Biuro Wyborcze. Powódź realnym zagrożeniem dla wyborów? Jest odpowiedź KBW - Ciągle monitorujemy sytuację związaną z pogodą; gminy są świadome tego, że w razie potrzeby trzeba będzie przenieść lokale wyborcze - mówi Magdalena Pietrzak, szefowa KBW. Wszystko okaże się jutro rano - zdecydują po prostu warunki pogodowe w godzinie rozpoczęcia głosowania. Delegatury KBW są gotowe na każdą sytuację i mają reagować zależnie od zaistniałej sytuacji. Powódź była w ostatnim czasie największym zagrożeniem dla delegatur KBW w Tarnowie i Tarnobrzegu. Magdalena Pietrzak mówi, że na podstawie informacji, jakie otrzymała od dyrektor z Tarnowa, można przyjąć, iż sytuacja jest już opanowana. Lokale wyborcze, których przenosiny były bardzo prawdopodobne, zostaną na swoich miejscach. - Cały czas monitorujemy sytuację i tak naprawdę dopiero jutro rano będzie wiadomo. Natomiast pracownicy i dyrektorzy delegatur cały czas są w kontakcie ze sztabami kryzysowymi - mówi szefowa KBW. Kodeks wyborczy jest przygotowany na taką sytuację. Nie zabrania przenosin lokali, przeciwnie - istnieje zapis umożliwiający zmianę miejsca obwodowej komisji wyborczej w przypadku nadzwyczajnego wydarzenia. Powódź z pewnością podchodzi pod takie zdarzenie. Sytuacja jest dynamiczna. Jutro rano wszystko będzie jasne Sytuacja jest jednak dynamiczna i tak naprawdę wszystko będzie jasne jutro rano. Dziś może wydawać się, że wszystko jest w porządku, lecz jutro rano pogoda może się zmienić i potrzebna będzie natychmiastowa reakcja. Szefowa KBW przekonuje, że gminy są na to przygotowane.- Oni wiedzą, jak mają wtedy zaradzić i są przygotowani do tego, żeby ewentualnie gdzieś przenieść te lokale - wyjaśnia. W tym momencie najtrudniejsza sytuacja występuje w województwach lubelskim i podkarpackim. Obowiązuje tam najwyższy możliwy, trzeci stopień ostrzeżenia. W związku z silnymi opadami deszczu regiony południowej Polski zagrożone są powodziami. Stan wody w lokalnych rzekach stale się podnosi. Według informacji PSP strażacy musieli interweniować w związku z burzami i opadami już ponad 8 tysięcy razy. Rannych zostało trzech strażaków oraz jeden z mieszkańców. Źródło: Onet